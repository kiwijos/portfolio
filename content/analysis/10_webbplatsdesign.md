---
Title: Current web design trends
Description: This is my current web design trends analysis
---

Aktuell webbplatsdesign
=======================

Syftet med den här analysen är att dokumentera vad några aktuella trender inom webbdesign är samt diskutera hur det kommer sig. Det kommer speciellt att handla om hur de utvalda webbplatserna gör för att marknadsföra sin nya produkter med avseende på användarupplevelse. Nämligen min upplevelse i det här fallet.

Urval
-----------------------
Jag har valt ut tre stora techföretag som jag uppfattar som mycket aktuella. Man kan säga att det är deras varumärke att vara aktuella till och med. Det är Apple, Android (Google) och Huawei. 

Metod
-----------------------

För de utvalda webbplatserna kommer jag att dokumentera vad som kännetecknar deras design i allmänhet och hur man marknadsför en av sina nyaste produkter. Det är jag som är användaren i det här fallet och min upplevelse blir en del av resultatet. I analysen kommer jag att diskutera vad som gör designen aktuell och om det går att se några trender. För att produkterna ska vara enkla att hitta har jag valt att länka till dem direkt.

Resultat
-----------------------

Apple (Sverige)
-----------------------
<picture>
    <source
    srcset="
        %base_url%/image/apple.png?w=1200&save-as=jpg&q=50 2x,
        %base_url%/image/apple.png?w=600&save-as=jpg&q=50
    "
    media="(min-width: 600px)">
    <source
    srcset="
        %base_url%/image/apple.png?w=900&save-as=jpg&q=50 2x,
        %base_url%/image/apple.png?w=450&save-as=jpg&q=50
    "
    media="(min-width: 400px)">
    <img
    srcset="
        %base_url%/image/apple.png?w=700&save-as=jpg&q=50 2x
    "
    src="
        %base_url%/image/apple.png?w=350&save-as=jpg&q=50
    "
    alt="Airpods Pro produktsida">
</picture>

Sidan hittar du här: <a target="_blank" href="https://www.apple.com/se/airpods-pro/">Airpods Pro</a>

Apples webbplats kännetecknas i allmänhet av en luftig och inrutad layout med platta, akromatiska bakgrundsfärger – minimalistiskt, om man så vill. Det är många högupplösta produktbilder där bara motivet syns. Känslan man får är hur lätt webbplatsen är att använda. Hade jag inte suttit här med analysglasögonen på hade jag förmodligen inte funderat över designen alls. Ögonen går obehindrat igenom webbplatsen tills man når någon av produkterna. Jag har valt att länka till sidan om nya Airpods pro där man möts av en multimedial upplevelse.

Först ser vi bara ett par gigantiska Airpods och en rubrik som är många gånger större än normalt. När vi börjar scrolla sugs vi in i en parallaxzoom och upplevelsen blir tredimensionell. En mening i taget lyses upp när vi fortsätter att scrolla. I bakgrunden spelas en loopande video där vi ser siluetten av en man som dansar med Airpods i öronen och partiklar som vibrerar i luften. Fast det inte finns något ljud ger videon känslan att vi lyssnar på dunkande musik.

Med både video och text i helskärmsstorlek blir det hela maxat. Genom att bara komma med lite ny information i taget och hålla sig till ett fåtal färger, mestadels svart i bakgrunden och vit text, går tydligheten aldrig förlorad.  På enstaka ord och element ser vi samma gröna färg som vi även ser på etuiet när batteriet är laddat. Utan att vara för vitsig kan man säga att färgen har en positiv laddning. Vilket jag tror att man är mycket medvetna om. 

Scrollar vi vidare neråt kommer teknisk information som illustreras med hjälp av bilder på Airpods i tvärsnitt och videor med ljudvågor bland annat. Jag noterar att varje nytt ämne inleds med en liten rubrik som ”Brusreducering” exempelvis, följ att av ett mycket större och slagkraftigare uttryck som ”Lyssna. Hör du tystnaden?”. Det förra kan man tänka sig finns för att göra sidan bättre tillgänglig och sökbar, medan det andra är till för att dra uppmärksamt och lägga på minnet. Texten är inte bara information, utan ett lika viktigt grafiskt element som bilder och video för att man ska uppnå balans i layouten. Genom hela presentationen används ett enkelt sans serif-typsnitt med fetare stil än normalt som gör texten lätt att läsa.


Android (Sverige)
-----------------------
<picture>
    <source
    srcset="
        %base_url%/image/android.png?w=1200&save-as=jpg&q=50 2x,
        %base_url%/image/android.png?w=600&save-as=jpg&q=50
    "
    media="(min-width: 600px)">
    <source
    srcset="
        %base_url%/image/android.png?w=900&save-as=jpg&q=50 2x,
        %base_url%/image/android.png?w=450&save-as=jpg&q=50
    "
    media="(min-width: 400px)">
    <img
    srcset="
        %base_url%/image/android.png?w=700&save-as=jpg&q=50 2x
    "
    src="
        %base_url%/image/android.png?w=350&save-as=jpg&q=50
    "
    alt="Android 13 produktsida">
</picture>

Sidan hittar du här: <a target="_blank" href="https://www.android.com/intl/sv_se/android-13/">Android 13</a>

I allmänhet ser vi även här en minimalistisk design i vitt, grått som kännetecknas av rutor med rundade hörn och mycket bilder med stor, tomma utrymmen emellan. Här och var dyker pastelliga färger upp som bakgrund för att highlighta bilder och text, och för att göra effekter när man scrollar eller hovrar över länkar. Även googleblått och androidgrönt finns med och påminner oss om webbplatsens identitet. Det är typsnitt utan seriffer rakt igenom.

Här har jag valt att kolla närmare på nya Android 13. I mångt och mycket är det samma design som på webbplatsen i övrigt. Varje ny funktion presenteras en i taget men ett fåtal ord och en förklarande bild eller ett videoklipp som börjar spela när vi scrollar. Även här ser vi att man använder en liten ämnesrubrik följt av en mycket större text. En kombination som jag fastande speciellt mycket för är ”Aviseringsbehörigheter” och det mer lättbegripliga och klatschiga ”Slipp ringande och plingande”. Med videoklippen och små animerade färgändringar ger man liv till upplevelsen. Man går lätt igenom sidan. Till slut når du knappen där du uppmanas att hitta din nästa Android-enhet.


Huawei (Sverige)
-----------------------
<picture>
    <source
    srcset="
        %base_url%/image/huawei.png?w=1200&save-as=jpg&q=50 2x,
        %base_url%/image/huawei.png?w=600&save-as=jpg&q=50
    "
    media="(min-width: 600px)">
    <source
    srcset="
        %base_url%/image/huawei.png?w=900&save-as=jpg&q=50 2x,
        %base_url%/image/huawei.png?w=450&save-as=jpg&q=50
    "
    media="(min-width: 400px)">
    <img
    srcset="
        %base_url%/image/huawei.png?w=700&save-as=jpg&q=50 2x
    "
    src="
        %base_url%/image/huawei.png?w=350&save-as=jpg&q=50
    "
    alt="Huawei Watch GT 3 produktsida">
</picture>

Sidan hittar du här: <a target="_blank" href="https://consumer.huawei.com/se/wearables/watch-gt3/">Watch GT 3</a>

Här är det också en minimalistisk rutlayout som kännetecknar webbplatsen i allmänhet. Vita och gråa bakgrunder dominerar färgmässigt, och det är många bilder på produkter och personer som använder dem. På ett par ställen används överlappande bilder för att skapa en parallaxeffekt. Jag har kollat på några olika produkter och valt ut den nyaste klockan. Själva kallar man den för ”ett elegant mästerverk” och man försöker skapa en presentation som lever upp till namnet.

Ljuset släcks och vi ser glansiga klockor i helskärmsformat. När vi scrollar glider olika slides och bilder förbi omlott. Bland det första vi ser är ett ett grid med små loopande videor i olika rutor. Layouten är alltjämt enkel, men jag har svårt att fästa blicken. Den hoppar fram och tillbaka mellan all rörelse, och för att läsa texten måste jag anstränga mig.  Det hela gör sig bättre på mobilen där allting inte visas på samma gång. På datorn dras jag särskilt mellan videorna med personer som tränar. Kanske får man lust att yoga eller gå ut och vandra. Jag har lust att scrolla vidare. Och kanske är det meningen.

Fortsätter vi neråt blir det ett tydligare fokus igen med närbilder på klockor eller videor i slowmotion som tar upp nästa hela skärmen. Glansiga ytor mot mörka bakgrunder är något som våra ögon lärt sig att koppla ihop med lyx. Är det en slump att bara senaste modellen presenteras på det här sättet? Samma sak gäller för olika modeller av Airpods på Apples webbplats där äldre modeller alltså har ljusa bakgrunder. 

Är man inte såld på den guldiga eller den silverfärgade klockan med läderrem finns sportigare alternativ som vi ser användas på ett flertal bilder med personer på språng. Klockans olika funktioner beskrivs med stora rubriker och korta informationstexter. Det hela görs interaktiv med små animationer och scrolleffekter som utzoomningar och bilder på urtavlor som byts ut. I slutet jämförs olika klockmodeller med varandra. För den som är ute efter att ny klocka blir det nog svårt att välja en annan modell än den allra senaste. Speciellt om man identifierar sig som den stilmedvetna och aktiva typen.

Analys
-----------------------

Om vi jämför webbplatsernas design i allmänhet finns det några tydliga trender. Det är minimalistiskt i betydelsen att man använder en avskalad färgpalett och en enkel layout med mycket tomma utrymmen samt undviker dekorativa element och texturer som är annat än platta – på sin höjd används mjuka skuggor och halvtransparens. Det här är saker som i allmänhet får designen att kännas klar och tydlig. Vilket blivit allt viktigare under de senaste drygt tio åren i takt med att fler människor använder små enheter som mobilen i allt större utsträckning.

Minimalism har inget egensyfte i de här företagens design såklart, och man gör varken avkall på bilder eller navigeringsmöjligheter och ”calls to action”. Kunden måste ju hitta produkterna för att kunna köpa dem så att säga. För att inte tala om alla andra tjänster som företagen erbjuder. Användbarhet och lönsamhet går onekligen hand i hand. Lika säkert kommer minimalistisk design fortsätta att vara aktuellt framöver och det är användaren som kommer att stå i centrum, speciellt mobilanvändaren.

Trycker du på ”Läs mer” om en produkt har du idag gått med på att få en annan upplevelse. I resultatet såg vi två tydliga exempel på att man delvis bryter det allmänna designmönstret. Nu ska du inte längre behöva leta – du behöver knappt ”läsa” – utan du ska bara uppslukas av det du har framför dig. Upplevelsen kan liknas vid ett lanseringsevent där produktens olika funktioner visualiseras med bilder och videor. Man fångar vår uppmärksamhet med stora rubriker, som går emot traditionella proportioner, och scrolleffekter som ger oss uppfattningen att vi är med och styr det hela, och inte bara passivt kollar på.

För att övertyga oss att köpa en produkt räcker det inte att skriva att den är tekniskt överlägsen konkurrenternas. Det handlar om att väcka känslor och inte minst känslan av att produkten är rätt för just dig och mig. Vem vill inte ”höra tystnaden” och slippa ”ringande och plingande”? Vem vill inte dansa runt till sig egen favoritmusik och cykla till jobbet eller skolan med stil? Med stora, högupplösta närbilder kan man nästan ta på produkten, och upplevelsen blir paradoxalt nog inte bara visuell.

Att skapa multimediala och interaktiva upplevelser är något vi bara sett början på, delvis tack vare större bandbredd och bättre metoder för optimering. Men också för att det behövs om man ska ha en chans att vinna användarens uppmärksamhet. Vi kommer inte att se det överallt. I många lägen kan den här typen av stimulans vara rent kontraproduktiv. Säljer man något vill man säkert inte att kunden ska fastna på förstasidan eller i kassan. För myndigheter och företag som inte kan tumma på tillgängligheten är det nog inte ett alternativ alls. Men för techföretagen som behöver visa vad de kan och vilka de är kommer upplevelsen att vara viktig.

av Alex Lindqvist
